’od sruṅ byaṅ chub sems dpa’ chos bźi daṅ ldan na khyad par du ’gro bas yoṅs su mi ñams pa’i
chos can du ’gyur te || bźi gaṅ źe na ’di lta ste | ’di ltar pha rol tu phyin pa drug daṅ
ldan pa byaṅ chub sems dpa’i sde snod tshol ba la brtsams nas legs par thos pa tshol gyi
ñes pa mi tshol te | sems can thams cad la ṅa rgyal med pa’i phyir sems khyi daṅ ’dra ba yin
|| chos kyi rñed pas chog par ’dzin te | log pas ’tsho ba thams cad yoṅs su spaṅs śiṅ ’phags
pa’i rigs kyis chog par ’dzin pa yin || gźan dag gi ltuṅ ba byuṅ ba daṅ ma byuṅ ba mi
gleṅ źiṅ gźan dag gi ’khrul pa gźan daṅ gźan mi tshol ba yin | saṅs rgyas kyi chos zab mo
gaṅ dag de’i blos mi rtogs pa de la saṅs rgyas kyi byaṅ chub ni mtha’ yas śiṅ sems can mos
pa tha dad pa rnams la de bźin gśegs pa rnams kyi chos bstan pa ’jug ste | de bźin gśegs
pa ñid kyis mkhyen gyi bdag gis ni mi śes te | de bźin gśegs pas mṅon sum mo źes byas nas
mi spoṅ ba ste | ’od sruṅ byaṅ chub sems dpa’ chos bźi po de dag daṅ ldan na khyad par du
’gro bas yoṅs su mi ñams pa’i chos can du ’gyur ro || de la ’di skad ces bya ste| de ni
rtag tu pha rol phyin rnams daṅ || thabs la mkhas daṅ byaṅ chub sde snod brtson || ṅa rgyal
med pas khyi ’dra’i sems kyis su || sems can kun la ṅa rgyal bcag pa yin || chos daṅ ’thun
pa’i rñed pas chog sems śiṅ || ’tsho ba yoṅs dag ’phags pa’i rigs la gnas || gźan gyi ’khrul
pa tshol bar mi byed ciṅ || gźan gyi ltuṅ ba gleṅ bar mi byed do || gaṅ la de yi blos
ni mi rtogs pa || de la de bźin gśegs pa mṅon sum ste || bde gśegs bśad pa’i byaṅ chub mtha’
yas pa || rgyal bas mkhyen gyi bdag gis mi śes so || chos bźi ’di dag rig par gyur pa
ni || ye śes khyad par ’phags mchog ñams mi ’gyur || chos ’di dag la rab tu gnas pa ni ||
rgyal bas bsṅags pa’i byaṅ chub rñed mi dka’ ||

