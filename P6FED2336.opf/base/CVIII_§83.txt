’od sruṅ ’di lta ste || dper na ’khor los sgyur ba’i rgyal po’i btsun mo dam pa’i mṅal du gźon
nu ’khor los sgyur ba’i mtshan daṅ ldan pa chags nas źag bdun lon te ’byuṅ ba chen po mer
mer por ’dug kyaṅ śin tu stobs daṅ ldan pas de la lha rnams re ba skyed kyi | gźon nu stobs
che la mgyogs pa’i śugs daṅ ldan źiṅ mthu rñed pa de dag la ni ma yin no || de ci’i phyir
źe na | de ni ’khor los sgyur ba’i rigs mi ’chad par gnas pa’i phyir ro || ’od sruṅ de
bźin du byaṅ chub sems daṅ po bskyed pa dbaṅ po yoṅs su ma smin pa | ñon moṅs pa’i ’byuṅ
ba chen po mer mer por gyur pa ’khor ba na ’khor źiṅ saṅs rgyas kyi chos rnams yaṅ dag par
sgrub pa yaṅ śin tu stobs daṅ ldan pas de la sṅon saṅs rgyas mthoṅ ba’i lha rnams re ba
skyed kyi || dgra bcom pa rnam par thar pa brgyad la bsam gtan pa de dag la ni ma yin no ||
de ci’i phyir źe na || de saṅs rgyas kyi gduṅ mi ’chad par gnas pa’i phyir ro || de la ’di
skad ces bya ste| dper na ’khor los sgyur ba’i btsun mo mchog || de mṅal bsod nams mtshan
ldan sems can chags || stobs daṅ ldan pas lha rnams re ba skyed || gźon nu mthu thob rnams
la ma yin ltar || byaṅ chub sems dpa’ rtse gcig sems gnas śiṅ || ’khor bar gnas te byaṅ
chub tshol byed pa || de la lha daṅ klu rnams re ba skyed || rnam thar brgyad pos bsam gtan
byed la min ||

