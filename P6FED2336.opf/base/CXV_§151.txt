rigs kyi bu ’di lta ste dper na mi la la źig kham pa’i grur źugs te | gaṅ gA’i kluṅ chen po
rgal bar ’dod par gyur na rigs kyi bu ’di ji sñam du sems || mi des ci ’dra ba’i brtson ’grus
kyis gru de btsal bar bya | gsol pa | bcom ldan ’das stobs daṅ ldan pa’i brtson ’grus
kyis bgyi’o || de ci’i slad du źe na | bdag ni chu bo chen po’i naṅ du źugs kyi bdag ’gram
du ma phyin par bar ma dor gyur źig tu ’oṅ ṅo sñam du sems pa’i slad du’o || bcom ldan ’das
kyis bka’ stsal pa || kun tu snaṅ ba de ltar byaṅ chub sems dpas de bas ches stobs daṅ
ldan pa’i brtson ’grus kyis chos kyi rnam graṅs ’di la bslab par bya ste | stobs chen po daṅ
ldan pa’i brtson ’grus kyis saṅs rgyas kyi chos thams cad yaṅ dag par bsgrub par bya’o
||

