’od sruṅ bźi po ’di dag ni byaṅ chub sems dpa’i dge ba’i bśes gñen te | bźi gaṅ źe na | ’di
lta ste | byaṅ chub kyi lam rton pa’i phyir sloṅ ba byaṅ chub sems dpa’i dge ba’i bśes gñen
daṅ | thos pa’i śes rab rton pa’i phyir chos smra ba byaṅ chub sems dpa’i dge ba’i bśes
gñen daṅ | dge ba’i rtsa ba thams cad rton pa’i phyir rab tu ’byuṅ ba yaṅ dag par ’dzin du
’jug pa byaṅ chub sems dpa’i dge ba’i bśes gñen daṅ | saṅs rgyas kyi chos thams cad rton
pa’i phyir saṅs rgyas bcom ldan ’das rnams byaṅ chub sems dpa’i dge ba’i bśes gñen te || ’od
sruṅ bźi po de dag ni byaṅ chub sems dpa’i dge ba’i bśes gñen no || de la ’di skad ces
bya ste| byaṅ chub yoṅs su rton phyir len pa po || sbyin byed rnams kyi dge ba’i bśes gñen
yin || chos don smra ba thos dag śes rab byed || dge ba’i bśes gñen yin par bde gśegs gsuṅs
|| gaṅ dag rab ’byuṅ yaṅ dag ’dzin ’jug pa || de dag dge rtsa yin pas bśes gñen gsuṅs ||
rdzogs saṅs rgyas kyi lam ni rton pa’i phyir || saṅs rgyas rnams ni bde gśegs sras kyi bśes
|| rgyal bas bsṅags pa bźi po ’di dag ni || bde gśegs sras kyi dge ba’i bśes gñen te ||
’di dag bsten ciṅ rtag tu bag yod na || bde gśegs bstan pa’i byaṅ chub ’thob par ’gyur ||

