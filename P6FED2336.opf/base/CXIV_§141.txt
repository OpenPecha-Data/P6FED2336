de nas bcom ldan ’das kyis tshe daṅ ldan pa rab ’byor la bka’ stsal pa | rab ’byor khyod soṅ
la dge sloṅ de dag kun śes par byos śog | rab ’byor gyis gsol pa | bcom ldan ’das ñid kyis
’di dag la bśad na yaṅ ’thun par mi bgyid na bdag la lta smos kyaṅ ci ’tshal | de nas bcom
ldan ’das kyis dge sloṅ de dag lam gaṅ nas ’doṅ ba’i lam der dge sloṅ gñis śig sprul pa
sprul to || de nas dge sloṅ lṅa brgya bo de dag sprul pa’i dge sloṅ de gñis lam gaṅ nas ’doṅ
ba’i lam der doṅ ste phyin pa daṅ ’di skad ces smras so || tshe daṅ ldan pa dag gar ’doṅ
|| de gñis kyis smras pa | kho bo cag ni dgon pa’i gnas rnams su bsam gtan gyi bde ba la
reg par gnas par bya bar ’doṅ ṅo || de ci’i phyir źe na | kho bo cag ni bcom ldan ’das kyis
chos bstan pa gaṅ yin pa’i chos bstan pa de la mi ’jug ste | ma rtogs ma mos śiṅ skrag
ste kun tu dṅaṅs | kun tu rab tu dṅaṅs par gyur nas kho bo cag dgon pa’i gnas rnams su bsam
gtan gyi bde ba la reg par gnas pa rnams kyis gnas par bya’o ||

