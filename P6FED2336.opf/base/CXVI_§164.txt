de la ’di skad ces bya ste| tshor bas ñen ciṅ ’chi ba’i dus mi byed || de yi mig la ’khrul par
’gyur ba med || lag pa mi g-yo ba rkaṅ pa ’phra mi ’gyur || de ni bśaṅ gci gtor bar yoṅ
mi ’gyur || de yi sñiṅ khar rdul yaṅ ’byuṅ mi ’gyur || khu tshur mi ’chad nam mkhar sñegs
mi ’gyur || ’dug bźin bde ba’i ’chi ba’i dus byed de || lus las yoṅs su dag pa ’di bcu ’thob
|| gdaṅs sñan phun sum tshogs śiṅ ’jam mñen tshig || snum źig yid ’oṅ de bźin dga’ bar
’gyur || gźan gyis slar mi bzlog ciṅ gzuṅ ’os tshig || skye bos btsun par bya ba’i tshig
tu ’gyur || de yi tshig ni lha daṅ klu ṅag daṅ || mi ’am ci daṅ de bźin rgyal bas bsṅags ||
ṅes bśad pa yi don kyaṅ ’dzin byed de || des ni ṅag las dag pa de dag ’thob || khro ba med
ciṅ ’khon du ’dzin pa med || brtan pa ’chab pa med ciṅ ’tshig pa med || ñes la mi dga’
’khon gcugs dga’ ba med || de yi ’du śes phyin ci log mi ’gyur || bslab pa yaṅ dag blaṅs la
sems mi źum || spoṅ ba la ni bag med mi ’gyur te || źum pa med pa’i sems kyis źiṅ spyod
byed || ṅa rgyal las kyaṅ ṅa rgyal yoṅs spaṅs nas || tiṅ ’dzin ’byor pa thams cad mṅon bsgrubs
śiṅ || yid kyi mṅon par bsgrubs pa’i chos rnams ’thob || chos rnams ’di dag ldan par
gyur pa la || saṅs rgyas dṅos po dkon par mi ’gyur ro ||

