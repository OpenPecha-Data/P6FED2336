’od sruṅ sems ni naṅ na yaṅ med || phyi rol na yaṅ med || gñi ga med pa la yaṅ mi dmigs so ||
’od sruṅ sems ni dpyad du med pa | bstan du med pa | rten ma yin pa | snaṅ ba med pa | rnam
par rig pa med pa | gnas pa med pa’o || ’od sruṅ sems ni saṅs rgyas thams cad kyis kyaṅ
ma gzigs | mi gzigs | gzigs par mi ’gyur ro || log par źugs pa’i ’du śes las chos rnams
’byuṅ ba ma gtogs par sems ni saṅs rgyas thams cad kyis kyaṅ ma gzigs | mi gzigs gzigs par
mi ’gyur ba gaṅ yin pa de’i rgyu ba ci ’dra bar blta źe na | ’od sruṅ sems ni sgyu ma daṅ
mtshuṅs te | yaṅ dag pa ma yin pa kun brtags pas skye ba rnam pa maṅ po yoṅs su ’dzin to
|| ’od sruṅ sems ni ’bab chu’i rgyun daṅ mtshuṅs te | mi gnas pa skyes nas ’jig ciṅ ’jug pa’o
|| ’od sruṅ sems ni rluṅ daṅ mtshuṅs te | riṅ du ’gro źiṅ gzuṅ du med par rgyu ba’o ||
’od sruṅ sems ni mar me’i ’od ’phro ba daṅ mtshuṅs te || rgyu daṅ rkyen las ’byuṅ ba’o ||

