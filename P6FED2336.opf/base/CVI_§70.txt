’od sruṅ ’di lta ste dper na | mar me bus na mun pa mun gnag thams cad med par ’gyur yaṅ mun
pa mun gnag de gag nas kyaṅ ’oṅ ba’am ’gro ba med de śar phyogs daṅ | lho daṅ | nub daṅ |
byaṅ phyogs su yaṅ ’gro ba ’am ’oṅ ba med do || yaṅ ’od sruṅ mar me de ’di sñam du bdag gis
mun pa mun gnag bsal lo sñam du mi sems mod kyi ’on kyaṅ mar me la brten nas mun pa gnag
med par ’gyur ro || ’od sruṅ de la mar me gaṅ yin pa daṅ | mun pa mun gnag gaṅ yin pa de
gñi ga stoṅ pa ste || gzuṅ du med ciṅ byed pa med do || ’od sruṅ de bźin du ye śes skyes
na mi śes pa med par ’gyur yaṅ mi śes pa de gaṅ nas kyaṅ ’oṅ ba ’am ’gro ba med de || śar
phyogs daṅ | lho daṅ | nub daṅ || byaṅ phyogs su yaṅ ’gro ba’am ’oṅ ba med do || yaṅ ’od sruṅ
ye śes kyaṅ ’di sñam du bdag gis mi śes pa la bsal lo sñam du mi sems mod kyi ’on kyaṅ
ye śes la brten nas mi śes pa med par ’gyur ro || ’od sruṅ de la ye śes gaṅ yin pa daṅ mi
śes pa gaṅ yin pa de gñi ga stoṅ pa ste gzuṅ du med ciṅ byed pa med do || de la ’di skad
ces bya ste| dper na sgron mas mun pa mun gnag kun || med par gyur kyaṅ ’oṅ ba’am ’gro ba
med || de bźin śes byuṅ mi śes med ’gyur yaṅ || de ni gaṅ nas ’oṅ ba ’am ’gro ba med || sgron
mas mun pa bsal sñam mi sems kyaṅ || snaṅ ba byuṅ nas mun pa med par ’gyur || stoṅ pa
gzuṅ med nam mkha’i me tog ’dra || de bźin ye śes mi śes gñi ga stoṅ ||

