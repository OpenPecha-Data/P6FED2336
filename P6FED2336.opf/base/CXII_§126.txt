de la ’di skad ces bya ste| gaṅ źig lus daṅ ṅag daṅ sems ma dag || ma dul ma bsruṅs ma byaṅ
’dod chen can || mgo bregs chos gos lhuṅ bzed lag na thogs || de ni dbyibs rtags dge sbyoṅ
yin źes bstan || cho ga spyod pa la sogs ldan gyur ciṅ || kha zaṅ ṅan za tshul ’chos la sogs
sten || ’du ’dzi rgyaṅ riṅ yoṅs su spoṅ byed ciṅ || spyod lam ’phags pa’i rigs daṅ ldan
gyur kyaṅ || de yi de kun dul bar bya phyir min || źi phyir ma yin skyo bar bya phyir min
|| stoṅ pa mtshan med g-yaṅ sar ’du śes pa || cho ga sruṅ źiṅ tshul ’chos gñis pa yin ||
tshul khrims tiṅ ’dzin sbyaṅs pa’i yon tan thos || gźan dag ṅo mtshar ’dzin du gźug phyir
byed || źi phyir ma yin skyo bar bya phyir min || brjod daṅ grags ’dod dge sbyoṅ gsum pa
yin || gaṅ gis lus srog don du mi gñer źiṅ || rñed daṅ bkur sti la ni rgyab kyis phyogs ||
rnam par thar pa bskyed pa’i sgo thos nas || srid pa’i ’gro ba thams cad don mi gñer || chos
rnams śin tu stoṅ par yoṅs brtags nas || myaṅ ṅan ’das daṅ ma ’das mthoṅ mi ’gyur || chos
la ’dod chags bral bar rtag tu rtog || ma byas chos rtogs mya ṅan ’das par ’gyur ||

