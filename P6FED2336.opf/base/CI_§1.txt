’od sruṅ chos bźi po ’di dag ni byaṅ chub sems dpa’i śes rab yoṅs su ñams par ’gyur ba ste |
bźi gaṅ źe na | ’di lta ste | chos daṅ chos smra ba la mi gus pa yin | chos la ser sna byed
ciṅ chos la slob dpon gyi dpe ma khyud byed pa yin | chos ’dod pa’i gaṅ zag rnams la chos
kyi bar chad byed ciṅ ’dun pa zlog par byed | rnam par ’khrug par byed de | mi ston ciṅ
rab tu ’chab pa yin | mṅon pa’i ṅa rgyal gyis bdag la bstod ciṅ gźan la smod pa yin te ||
’od sruṅ chos bźi po de dag ni byaṅ chub sems dpa’i śes rab yoṅs su ñams par ’gyur ba’o ||
de la ’di skad ces bya ste| chos smra ba la gus pa med pa yin || chos la ser sna byed par
gyur pa daṅ || chos la slob dpon dpe mkhyud byed pa yin || chos ’dod rnams la bgegs ni byed
gyur ciṅ || ’dun pa zlog la de bźin rnam ’khrug byed || rgyal bas bsṅags pa’i chos ni
yoṅ mi ston || le lo can de bdag bstod rtag tu brtson || gźan la smod par byed la mṅon par
dga’ || chos bźi ’di dag rgyal ba’i sras rnams kyi || śes rab ñams par ’gyur bar rgyal bas
gsuṅs || chos bźi ’di dag rab tu spaṅ byas la || rgyal bas gsuṅs pa’i chos bźi gźan bsgom
mo ||

