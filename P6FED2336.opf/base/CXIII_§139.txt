de nas bcom ldan ’das la tshe daṅ ldan pa ’od sruṅ chen pos ’di skad ces gsol to || bcom ldan
’das dge sloṅ bsam gtan thob pa lṅa brgya po ’di dag chos bstan pa zab mo ’di la mi ’jug
ste | ma rtogs ma mos pas stan las laṅs te mchis so || bcom ldan ’das kyis bka’ stsal pa
| ’od sruṅ ’di ltar dge sloṅ mṅon pa’i ṅa rgyal can ’di dag ni tshul khrims rnam par dag pa
zag pa med pa ’di la mi ’jug ste | mi rtogs mi mos śiṅ skrag ste kun tu dṅaṅs | kun tu rab
tu dṅaṅs so || ’od sruṅ tshigs su bcad pa mṅon par sgrub pa zab pas saṅs rgyas bcom ldan
’das rnams kyi byaṅ chub zab ste | de la dge ba’i rtsa ba ma bskyed pa | sdig pa’i grogs
pos yoṅs su zin pa daṅ | mos pa mi maṅ ba dag gis mos par mi nus so ||

